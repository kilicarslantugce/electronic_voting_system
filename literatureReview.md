# E-Voting ve Blockchain Tabanlı E-Voting Sistemler Hakkında Literature Taraması

Daha önce yapılmış olan uygulamalar ve araştırmalar hakkında M. Akın'ın 2006 yılında yazdığı makale incelenmiştir. Bu inceleme kapasamında; adil bir seçim için oy verme sistemlerinin sağlaması gereken ölçütler bağlamında Hindistan, Brezilya ve Venezüella örneklerinin değerlendirmesini yapmış, ülkemizde bu tür sistemlerinin
seçimlerde güvenle ve sorunsuz uygulanabilmesi için kullanılabilecek elektronik oy verme aygıtları ve oy verme süreci ile ilgili bazı öneriler sunmuştur. 
Elektronik oy verme sistemleri teorik bir konu olmaktan çıkmış olup bazı ülkelerdeki seçim ve referandumlarda başarı ile kullanılmaya başlanmıştır.[1] M.Akın'ın yaptığı araştırmalar sonucu hazırlamış olduğu makalede de anlatmış olduğu üzere, yaptığı değerlendirmeler sonucu elde edilen bulgular şu şekildedir:

Adil bir seçim ortamı yaratılabilmesi için kullanılacak oy verme sisteminin bazı ölçütlere uyması gerekmektedir (NSF, 2001): 
* **Yeterlilik ve doğrulama:** Sadece oy kullanma hakkı olanlar oy kullanabilmelidirler;
* **Teklik:** Hiçbir seçmen birden fazla oy kullanmamalıdır;
* **Doğruluk:** Seçim sistemi oyları doğru bir şekilde kayıt etmelidir; 
* **Bütünlük:** Oylar sayılmadan önce ve sonra değiştirilmemeli, taklit edilmemeli ya da silinmemelidir;
* **Doğrulanabilme ve denetlenebilme:** Oyların sayımı sırasında kullanılan bütün oyların doğru şekilde sayıldıklarını sağlamak mümkün olmalıdır. Güvenilir ve gerçekliği ispat
edilebilir sayım kayıtları olmalıdır;
* **Güvenilirlik:** Seçim sistemleri herhangi bir arıza durumunda örneğin oy kullanma makinelerinin arızalanması ya da internet bağlantısının tamamen kesilmesi durumunda oy
kaybetmeden çalışabilir olmalıdır;
* **Gizlilik ve baskı altına alınmanın önlenmesi:** Herhangi bir seçmenin oyunu nasıl kullandığını hiç kimse öğrenememelidir. Aynı şekilde oy satılmasını ya da seçmenin
iradesi üstünde baskı kurulmasını zorlaştırmak için seçmenlerin nasıl oy kullandıklarını ispat edebilmeleri de engellenmelidir;
* **Esneklik:** Seçimde kullanılan aygıtlar değişik oy formlarının (örneğin adayların adının yazılması, anket soruları gibi) kullanılmasına izin vermelidir, değişik standart platformlar ve teknolojilerle uyumlu olmalı ve özürlülere erişim olanağı tanımalıdırlar;
* **Kolaylık:** Seçmenler oylarını mümkün olan en az sayıda aygıt ve en az beceri gereksinimi ile hızla kullanabilmelidirler;
* **Onaylanabilme:** Oy verme sistemleri seçim görevlileri tarafından gerekli ölçütleri sağladıklarının saptanması için test edilebilir olmalıdır;
* **Saydamlık:** Oy kullananlar oy kullanma süreci hakkında genel bilgiye ve anlayışa sahip olmalıdırlar;
* **Kabul edilebilir maliyet:** Oy verme sistemleri etkin ve kabul edilebilir bir harcama yapılarak temin edilebilmeli ve kullanılabilmelidir.[2]

Belirlemiş olduğu tüm bu maddeler incelendiğinde blockchain teknolojisinin bu iş için biçilmiş kaftan olduğu açıkça görülmektedir. Blockchain açık, değiştirilemez, güvenilir bir sistemdir. Belirlenen bu maddeler kolaylıkla sağlanabilir.

M. Akın elektronik oy verme sistemlerinin güvenliği ile ilgili olarak da üç temel sorun belirlemiştir. Bu sorunlar;

* **Teknik sorunlar:** Elektronik kayıt sistemi oyları eksik ya da hatalı kaydedebilir. Sistemde oluşacak geçici veya kalıcı bir arıza sonucunda oyların bir kısmı veya tamamı 
kaybolabilir. Hatanın fark edilmesi durumunda en iyimser olasılıkla oy kullanma işlemi tekrarlanabilir. 
* **Hatalı Kullanım:** Sandık kurulları ve seçmenlerin yeterince eğitilmemeleri sonucunda oyların kaydedilmesi ile ilgili hatalar olabilir. Oy verme işlemi başlamadan önce daha
önceki kullanımdan kalan oylar silinmemiş olabilir, seçimden sonra oylar tutanağa geçirilmeden kısmen ya da tamamen silinebilir.
* **Sahtekarlık:** Sistemin donanımı ve yazılımı kullanılan oyları seçmenin gördüğünden farklı şekilde kaydedecek şekilde tasarlanabilir ya da tasarım hataları nedeniyle sistemdeki
güvenlik açıkları üçüncü şahıslarca seçimin sonucunu etkileyecek şekilde kullanılabilir.[3] 

Teknik sorunlar maddesi incelendiğinde sistemde oluşacak geçici veya kalıcı arızalardan bahsedilmiştir. Blockchain tabanlı bir sistemde bu durumun oluşması neredeyse mümkün değildir. Çünkü oylar birden çok cihazda kaydedilmektedir. Her hangi bir cihazda veya sistemde oluşacak hata diğer cihaz ve sistemleri etkileyemeyeceğinden oy kullanma işleminin tekrarlanmasını gerektirecek bir durum söz konusu olamaz. Üçüncü maddede bahsedilen sahtekarlık ise yine kayıtların birden çok sistem tarafından saklanması dolayısıyla gerçekleşmesi pek mümkün bir durum değildir.

İncelenen makalede uluslararası elektronik seçim deneyimlerinden bahsedilmiştir. Bu deneyimler incelendiğinde,
Oy verme sistemlerinin hem teknolojik hem de yasal bileşenleri vardır.[4] Sistemin kullanıldığı bölgenin demokrasi gelenekleri sistemin şekillenmesinde büyük öneme sahiptir. Seçim kanunlarında ve uygulamada ülkeler arasında görülen farklılıklar aslında bu yerler arasındaki demokrasi tarih ve geleneklerindeki farklılıklardan kaynaklanmaktadır. Elektronik oy verme sistemleri ABD, Avustralya gibi bir çok ülkede bazı seçimlerde yerel olarak kullanılmakla birlikte tüm ülke çapında elektronik oy verme aygıtları kullanan ülkeler Hindistan, Venezüella ve Brezilya’dır.[4] Bu ülkelerin elektronik seçim süreçleri ile ilgili deneyimleri şu şekildedir; 

### Hindistan
Bugüne kadarki en kalabalık seçmenli elektronik oy verme uygulaması 2004 yılındaki genel seçimler sırasında Hindistan’da yapılmıştır. Uzun bir demokrasi geleneğine sahip olmasına rağmen Hindistan’daki seçimlerde oy sandıklarının çalınması veya oy verme yerinin bir parti taraftarlarınca ele geçirip usulsüz oy kullanılmasıyla sık sık karşılaşılmaktaydı. Yeni sistem tasarlanırken bu tür usulsüzlüklerin önüne geçilmesi hedeflenmişti. Nüfusun okur yazar olmayan üçte birinin de kolaylıkla kullanabileceği ucuz ve güvenilir bir sistem kullanılması da amaçlar arasındaydı.[5]

Elektronik aygıt kullanılan seçim sisteminde seçmen kütüklerinin yazımı ve seçmenlerin denetiminde eski sisteme göre bir değişiklik yapılmamış olup bu sistemde birden fazla oy
kullanılmasını engellemek için hala parmak boyama tekniğine başvurulmaktadır. Şekilde kullanılan oy verme aygıtı görülmektedir (ECI, 2004). Aygıt oy pusulasına benzer şekilde
tasarlanmış bir birim ile kullanılan oyları kaydeden bir denetim biriminden oluşmaktadır. Oy verme biriminde 16 adede kadar aday yer alabilmektedir. Gerekirse bir denetim birimine dört adet oy verme birimi bağlanarak 64 adaya kadar çıkılabilmektedir. Oy kullanma işlemi oy pusulasına mühür basmaya benzer şekilde adayın adının altındaki düğmeye basarak gerçekleştirilmektedir. Sistem basit, ucuz ve yeniden programlanamayan mikroişlemciler kullanılarak oluşturulmuştur. Bu mikroişlemcilerde fabrikada oluşturulan programın sonradan değiştirilmesi mümkün değildir. Bu şekilde üretim sonrası yazılımda sahtekarlık yapılmasının önüne geçilmiştir. İşlemcinin değiştirilip yerine sahte programlı bir işlemci konmasını engellemek amacıyla da kapağı açılmaya çalışılınca kendisini otomatik olarak kapatmaktadır. Aygıtın fiyatı yaklaşık 200$ civarındadır. 390 milyon seçmenin oy kullandığı yaklaşık bir milyon aygıt oy verme işleminin sonuçlanmasından sonra 1214 adet yerel merkezde toplanarak seçim kurullarınca sayımları yapılmıştır. Bu nedenle yaygın sahtekarlık mümkün değildir. Bu bir milyon aygıttan yalnızca 1800 tanesi arızalanmıştır (Weiner, 2004). Bu sistem önceki bölümde verilen ölçütlerin büyük çoğunluğuna uygundur. Ancak iki ticari kuruluş tarafından imal edilen bu aygıtların yazılımlarının denetime kapalı olması eleştiri konusu olmaktadır. Oy kullanma ile ilgili Mercuri Yöntemi’nde olduğu gibi ayrı bir kağıt belge üretilmediği için sürecin doğruluğunun sonradan denetlenebilmesi de mümkün değildir.[5]

![](images/hindistan%20aygıt.png)
   #### Hindistan Oy Verme Aygıtı

### Brezilya
Brezilya, bir seçimde bütün ülkede elektronik aygıtların kullanıldığı dünyada ilk ülkedir. Elektronik oy verme aygıtları 1996’dan beri kullanılmaktadır. Elektronik sistemlerde görülen usulsüzlükler üzerine kullanılan oyu ayrıca pusulaya yazan yazıcı daha sonra eklenmiştir. 2002 yılından itibaren kullanılan oy verme aygıtı Şekil 2’de görülmektedir (He, Almeida ve Gissoni, 2002). Bu aygıtların fiyatı 1000$ civarındadır. Oy verme işleminden sonra seçmen aynen yukarıda sözü edilen Mercuri Yöntemi’nde olduğu gibi basılmış pusulayı bir cam arkasından görmekte, eğer oyunun doğru kaydedilmediğini düşünürse oyu iptal edip yeniden oy verebilmektedir. Seçmenin onayladığı pusula, el değmeden özel bir plastik torbaya aktarılmakta ve istenirse sonradan oy sayımını denetlemek amacıyla kullanılabilmektedir.[5] 

2002 yılında yapılan seçimlerde yaklaşık 360,000 aygıt kullanılmıştır. Seçimler sırasında yazıcılarda görülen, genellikle seçim kurullarının hatalarından kaynaklanan aksaklıklar
sonucu uzun kuyruklar oluşması eleştirilere neden olmuştur. Buna rağmen 1989 seçimlerinde sonuçların alınması dokuz gün sürerken 2002 seçimlerinde bu süre 12 saate düşmüştür (Anon, 2006). Bu seçimlerde bazı adayların yaptıkları itirazı değerlendiren bir yerel seçim kurulu kağıt pusulaların sayılmasına elektronik seçimlerin tümü üzerinde kuşku uyandıracağı gerekçesiyle izin vermemiştir (Rezende, 2004).[5]

![](images/brezilya%20aygıt.png)
   #### Brezilya Oy Verme Aygıtı

### Venezüella
Venezüella’da seçmenlerin birden fazla oy kullanmasını önlemek için parmak izleri bir aygıtla alınıp ulusal bir veri tabanı ile karşılaştırılmaktadır. Bu işlemden sonra Şekil 3’de görülen aygıtla oy kullanılmaktadır. Seçmen dokunmatik ekranı olan ve dört adede kadar dokunmatik panel bağlanabilen bir bilgisayar kullanarak seçimini yapmakta, bilgisayara bağlı bir yazıcıdan Mercuri Yöntemi’ne benzer şekilde bir oy pusulası çıkmakta ve seçmen oy sandığına bu pusulayı atmaktadır. Panellerin her biri aynı anda yapılmakta olan birden fazla seçim, örneğin genel seçim ve yerel seçim varsa her biri için ayrı ayrı tercih yapmaya olanak vermektedir. Oy verme sona erince sandık kurulu başkanı aygıtı oy vermeye kapatmakta ve aygıtta kayıtlı olan elektronik oylar sayım merkezlerine bir ağ üzerinden aktarılmaktadır. Bu sistemde elektronik sisteme ek olarak sandık kullanılması sayesinde bir itiraz halinde oyların bu sefer elektronik olmayan bir yöntemle yeniden sayılması mümkün olmaktadır (Anon, 2005).[5] 


Venezüella’da Seçim Kurulu, Başkan Hugo Chavez’in görevden alınması ile ilgili 2004’te yapılan referanduma hile karıştığı iddialarına cevap vermek için rasgele seçildiği belirtilen toplam aygıtların %1’inin yeniden sayılmasına izin verdi. Muhalefetin hile iddiasını Hausmann ve Rigobon (2004) istatistiksel yöntemler kullanarak incelediler. İncelenecek makinelerin seçiminde kullanılan rasgele sayı üretecinin gerçekte rasgele olmadığı ve sandık sonrası anketleri ile sandıklardan çıkan sonuçların uyuşmadığı sonucuna vardılar. Ayrıca oy verme aygıtları ile seçim merkezleri arasında iletişimin iki yönlü olmasını da kuşku verici bulduklarını belirttiler. Genelde de elektronik oy verme sistemlerinde hile yapılmasının çok kolay ancak hilenin izinin sürülmesinin çok zor olduğu saptamasında bulundular.[5]

![](images/venz%20aygıt.png)
   #### Venezüella Oy Verme Aygıtı

### TÜRKİYE İÇİN ÖNERİLER

Hindistan, Brezilya ve Venezüella örneklerinde de görüldüğü gibi bazı ülkelerde oy pusulalarının yerini tamamen elektronik oy verme aygıtları almıştır. Çok kısa bir süre önce
sadece bir olasılık olan bu sistemler gerçek seçimlerde kullanılarak önemli tecrübeler edinilmiştir. Ülkemizdeki bazı seçimlerde kağıt oy pusulası kullanılması nedeniyle yer yer
bazı sahtekarlıklarla karşılaşılmaktadır. Demokratik süreç için en rahatsız edici sahtekarlık türü de menfaat karşılığı ya da baskı altında oy kullanılmasıdır. Bunların dışında mührün yanlış basılması, başka tarafa çıkması gibi nedenlerle oylar geçersiz hale de gelebilmektedir. Elektronik oy verme sistemlerinde bu tür sakıncalar kolaylıkla giderilebilir. Ancak aktarıldığı üzere bu sistemlerin de kendilerine özgü güvenlik sorunları vardır. Sistemin kullanılmasının önündeki engellerden biri de ülkemizdeki bilgisayar okuryazarlığının düşük olmasıdır. Ancak böyle bir sistemin genel okuryazarlık oranı Türkiye’den çok düşük olan Hindistan’da  bile başarıyla kullanılmış olması ümit vericidir. Türkiye’deki seçimlerde elektronik oy verme sistemlerinin kullanılmasına karar verdikten sonra oy verme sürecinin yeniden düzenlenmesi gerekecektir. Bu süreç, seçimde kullanılacak aygıtların özelliklerinden seçim günü sandık kurullarının nasıl oluşturulacağına kadar çok sayıda öğeyi içermektedir.[6] 














## REFERENCES 

**[1]** M. AKIN,"Elektronik Oy Verme Sistemlerinde Güvenlik: Deneyimler Ve Türkiye İçin Öneriler", Ekonometri ve İstatistik Sayı:3, 2006.

**[2]** M. AKIN,"Elektronik Oy Verme Sistemlerinde Güvenlik: Deneyimler Ve Türkiye İçin Öneriler", pp. 33-34, Ekonometri ve İstatistik Sayı:3, 2006.

**[3]** M. AKIN,"Elektronik Oy Verme Sistemlerinde Güvenlik: Deneyimler Ve Türkiye İçin Öneriler", pp. 34-35, Ekonometri ve İstatistik Sayı:3, 2006.

**[4]** M. AKIN,"Elektronik Oy Verme Sistemlerinde Güvenlik: Deneyimler Ve Türkiye İçin Öneriler", pp. 39, Ekonometri ve İstatistik Sayı:3, 2006.

**[5]** M. AKIN,"Elektronik Oy Verme Sistemlerinde Güvenlik: Deneyimler Ve Türkiye İçin Öneriler", pp. 39-42, Ekonometri ve İstatistik Sayı:3, 2006.

**[6]** M. AKIN,"Elektronik Oy Verme Sistemlerinde Güvenlik: Deneyimler Ve Türkiye İçin Öneriler", pp. 42, Ekonometri ve İstatistik Sayı:3, 2006.






